---
title: Mрії здійснюються
date: 2021-01-13
#category: Кредит, Держава, Молодь
source:
  title: Державний фонд сприяння молодіжному житловому будівництву
  url: https://www.molod-kredit.gov.ua
---

Перший в нашій країні 2021 року молодіжний житловий кредит видано цими днями на Луганщині. Отримала його родина внутрішньо переміщених осіб із Сєвєродонецька, в якій виховуються двоє дітей – п’яти і восьми років.

У Луганському регіональному управлінні Держмолодьжитла з молодою сім’єю укладено договір довгострокового пільгового кредитування на придбання 3-кімнатної квартири за рахунок власних коштів (статутного капіталу) установи.

А в останні дні 2020 року здійснилася мрія юнака із Сєвєродонецька Сергія. Два роки тому подав він документи на участь у міській програмі забезпечення молоді житлом. Уже майже втратив надію, бо збігав термін дії програми. Але в останні дні року на засіданні комісії з відбору кандидатів на отримання кредиту було обрано саме його. Кредит надано за рахунок коштів спеціального фонду міського бюджету м. Сєвєродонецька, придбано 2-кімнатну квартиру в цьому місті.

«Бажання загадують під Новий рік. Я загадав і моє бажання здійснилося! Тож у новий рік – із власним житлом», - із захопленням розповів щасливий власник нової оселі.

Усього ж на Луганщині протягом 2020 року забезпечено житлом 18 родин у Сєвєродонецьку, містах Рубіжному, Старобільську і смт. Марківка. Це небагато, але саме такими є нинішні можливості статутного капіталу Держмолодьжитла і бюджетів Луганської області та міста Сєвєродонецька. І ми радіємо за кожну сім’ю, якій змогли допомогти придбати власне житло! У Луганському відділенні Фонду сподіваються, що у 2021 році буде збільшено фінансування житлових програм із місцевих бюджетів, і щасливих родин у регіоні побільшає.
