---
title: Дію Державної програми забезпечення молоді житлом подовжено до 2023 року
date: 2021-01-11
#category: Кредит, Держава, Молодь
layout: post
source:
  title: Державний фонд сприяння молодіжному житловому будівництву
  url: https://www.molod-kredit.gov.ua
---

Уряд України своїм рішенням подовжив дію Державної програми забезпечення молоді житлом до 2023 року. З цією метою внесено зміни до Постанови Кабінету Міністрів України №967 від 24 жовтня 2012 р. Текст документу зі змінами розміщено на сайті Верховної Ради України. Адміністрування програми молодіжного житлового кредитування здійснює Державний фонд сприяння молодіжному житловому будівництву.

Рішення Уряду створює законодавче підґрунтя для забезпечення власним житлом молодих родин по всій країні на значно більш вигідних умовах, ніж ті, що пропонують банківські установи. Наступним кроком до досягнення цієї цілі повинно стати фінансування молодіжної житлової програми у межах, передбачених бюджетними запитами Держмолодьжитла.

Проблема забезпечення молоді житлом залишається однією з найбільш актуальних для України, її невирішеність є однією з причин міграції української молоді за кордон. Адже більшість молодих родин не мають економічної можливості без підтримки держави отримати доступ на ринок житла. За даними Держстату, на квартирному обліку в місцевих органах влади перебувають понад 657 тисяч громадян, з них більше 68 тисяч – молодь. Крім того, на 1.07.2020 р. у відкритих реєстрах Держмолодьжитла зареєстровано 7513 заяв громадян для участі у Державній програмі забезпечення молоді житлом на 2013-2020 рр.

Протягом 2013-2020 рр. (станом на 1 липня 2020 р.) відповідно до Державної програми забезпечення молоді житлом на 2013-2020 рр. було профінансовано 1 млрд 10,6 млн грн, у тому числі із державного бюджету – 317,6 млн грн,  із місцевих бюджетів – 693 млн грн.

За рахунок цих коштів видано 2237 пільгових довгострокових кредитів молодим сім’ям і одиноким молодим громадянам на будівництво (реконструкцію) та придбання житла.

Водночас зауважимо, що у 2015-2020 рр. видатків на житлове кредитування молоді іззагального фонду державного бюджету України передбачено не було. Фінансування програми здійснювалося за рахунок коштів місцевих бюджетів і спеціального фонду держбюджету (статутного капіталу Держмолодьжитла).

Соціальний запит на таке кредитування є значним. Велика потреба визначає необхідність як подовження терміну дії Програми, так і відновлення її фінансування із державного бюджету.

«Ми вітаємо рішення Уряду зберегти ефективний механізм забезпечення молоді житлом через надання пільгових довгострокових житлових кредитів, - прокоментував голова правління Держмолодьжитла Сергій Комнатний. – Чекаємо на не менш важливі рішення щодо наповнення державного молодіжного житлового кредитування достатнім ресурсом із бюджету держави. Адже сьогодні левову частку навантаження за цією програмою несуть місцеві бюджети».

«За умови належного фінансування житлового кредитування молоді, - наголосив очільник Держмолодьжитла, - ми зробимо важливі кроки до збереження демографічного потенціалу нашої країни, розвитку національної будівельної галузі і пов’язаних галузей економіки, створення додаткових робочих місць у будівельній та суміжних галузях, збільшення податкових надходжень до державного і місцевих бюджетів».

Зрештою, програма молодіжного житлового кредитування економічно вигідна і громадянам, і державі, бо передбачає спрямування коштів, сплачених учасниками програми на повернення кредитів, на надання нових кредитів за рахунок коштів спеціального фонду державного бюджету.
