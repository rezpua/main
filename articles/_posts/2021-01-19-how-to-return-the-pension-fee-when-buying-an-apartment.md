---
title: Як повернути пенсійний збір при купівлі квартири
date: 2021-01-19
#category: Кредит, Держава, Молодь
author: Олександр Колесніченко
source:
  title: Економічна правда
  url: https://www.epravda.com.ua
---

## Усі, хто вперше купують нерухомість, можуть повернути сплачений до Пенсійного фонду 1% від суми угоди. Як це зробити?

### Про що йдеться?

<div class="alert alert-info" role="alert">

Якщо ви купуєте квартиру або іншу нерухомість, то зобов'язані сплатити 1% від вартості угоди до Пенсійного фонду. Якщо ви купуєте нерухоме майно вперше, то звільняєтеся від сплати цього збору.

</div>

Чи знають люди про цю можливість? Офіційна статистика такими даними не володіє, однак грамотні покупці квартир повертають кошти в судовому порядку навіть через тривалий термін після придбання нерухомості.

Парадокс у тому, що законодавство передбачало можливість повернення сплаченого збору, але ні державні органи, ні нотаріуси не могли виконати цю норму закону.

У 2020 році Кабмін скасував принцип "спочатку плати, а потім спробуй повернути сплачене через суд", але деякі труднощі залишилися.

### Ключові висновки

* Майже кожен покупець нерухомого майна в країні повинен сплатити 1% від його вартості до Пенсійного фонду.
* Звільняються від сплати пенсійного збору ті, хто купують житло вперше, і ті, хто "стояли в черзі" за квартирою.
* Сплатити пенсійний збір при купівлі квартири необхідно було в будь-якому разі.
* Через правову колізію повернути пенсійний збір можна було лише через суд.
* Уряд виправив помилку в законодавстві, завдяки чому необхідність сплати збору (для тих, хто має таке право) зникає на етапі нотаріального узгодження.

### Що за збір і хто його платить?

Покупці нерухомого майна зобов'язані платити збір на обов'язкове державне пенсійне страхування. Платниками збору є підприємства, установи, організації та фізичні особи. Платити збір повинні покупці первинного і вторинного житла.

Розмір пенсійного збору при купівлі нерухомого майна становить 1% від його вартості, зазначеної в договорі. Наприклад, при купівлі квартири вартістю 1 млн грн, необхідно сплатити 10 тис грн Пенсійному фонду.

Нерухомим майном законодавство вважає житловий будинок або його частину, квартиру, садовий будинок, дачу, гараж або іншу "постійно розташовану будівлю".

Держава контролює сплату пенсійного збору за допомогою нотаріусів. Без документального підтвердження сплати збору неможливо оформити нотаріальне посвідчення договорів купівлі-продажу нерухомого майна.

Щоквартально нотаріуси подають до Пенсійного фонду інформацію про кількість укладених договорів купівлі-продажу нерухомого майна, вартість такого майна та суму сплаченого збору на обов'язкове державне пенсійне страхування.

### Хто звільнений від сплати пенсійного збору?

Певна частина покупців нерухомості має право не платити збір у Пенсійний фонд. Цим правом користуються переважно ті покупці, які поінформовані про цю опцію. Ситуація аналогічна податковій знижці, про яку знає не кожен українець.

Не платять пенсійний збір юридичні особи, що купують нерухоме майно за бюджетні кошти, та організації іноземних держав. Останні користуються імунітетами і привілеями згідно з міжнародними договорами України.

Також не платять збір громадяни, які перебували в черзі на одержання житла або купують житло вперше.

<div class="alert alert-info" role="alert">

Важливе уточнення: формулювання "особа не має та не набувала права власності на житло" означає, що особа не тільки не купувала житло, а й не приватизовувала, не успадковувала, не отримувала в дар і не купувала його як частку в спільному майні подружжя.

</div>

Як повідомили ЕП у Пенсійному фонді, за 2018 рік від сплати збору були звільнені 6,36 тис осіб, у 2019 році – 6,42 тис, за дев'ять місяців 2020 року – 4,33 тис.

<div class="alert alert-info" role="alert">

Збір на обов'язкове державне пенсійне страхування сплачується при укладенні договору купівлі-продажу побудованої нерухомості. Збір не сплачується при інвестуванні в будівництво житла, наприклад, при участі у фонді фінансування будівництва, купівлі цільових облігацій.

</div>

### Я купував нерухомість уперше і заплатив цей збір. Чи можна його повернути?

Так було завжди: покупець сплачував пенсійний збір, а потім повертав його, якщо мав на це право. Нелогічна процедура пояснювалася відсутністю алгоритму, який дозволяв би перевірити, чи дійсно особа купує житло вперше.

Якщо покупець придбав квартиру кілька років тому і не знав про своє право на повернення 1% від вартості нерухомості, повернути збір можна зараз. У законодавстві не закріплений строк, у межах якого можна повертати збір на обов'язкове державне пенсійне страхування.

Такій людині необхідно звернутися до територіального управління Пенсійного фонду і написати заяву в довільній формі, описати операцію з купівлі житла (додати договір купівлі-продажу), підтвердити факт сплати пенсійного збору (додати копію квитанції), додати інформаційну довідку з Державного реєстру речових прав на нерухоме майно, яка підтвердить, що придбане житло є першим придбаним нерухомим майном.

Юридична особа у заяві повинна вказати назву компанії та код за ЄДРПОУ, а фізична особа – прізвище, ім'я та по батькові і реєстраційний номер облікової картки платника податків (ідентифікаційний номер).

У заяві необхідно вказати розташування юридичної особи або місце проживання фізичної особи, номер телефону, суму платежу, що підлягає поверненню, спосіб переказу коштів з бюджету – у безготівковій формі із зазначенням реквізитів рахунку одержувача коштів чи в готівковій формі.

### Чому в поверненні збору відмовляють та що робити?

Після візиту до територіального управління Пенсійного фонду і подачі заяви ви з імовірністю 100% отримаєте відмову.

Так станеться, оскільки ПФ не володіє інформацією щодо прав власності громадян на нерухоме майно. Відповідно, фонд позбавлений можливості встановити факт придбання житла конкретною особою вперше.

Відмову необхідно оскаржити в адміністративному суді. Строк позовної давності становить шість місяців з моменту отримання відмови.

З імовірністю, близькою до 100%, суд стане на сторону позивача. Судді спираються на рішення Верховного суду, який постановив: саме держава (Пенсійний фонд), зобов'язана довести, що позивач придбав житло не вперше.

Після набуття рішенням чинності відповідне територіальне управління Пенсійного фонду робить подання до Держказначейства, до якого долучаються копія рішення суду, оригінал квитанції та заява, у якій зазначаються реквізити для повернення коштів.

Судовий збір – 840 грн для фізособи та 2,1 тис грн для юрособи – також компенсуватиме Пенсійний фонд.

За словами юристів, загальна тривалість процедури може сягати від пів року до півтора року.

### Держава зрозуміла свою помилку. Що нового в компенсації пенсійного збору?

Восени 2020 року Кабмін врегулював питання встановлення факту придбання житла вперше і змінив механізм реалізації права громадян на повернення цього збору. Тепер при купівлі першого житла сплачувати збір не потрібно.

При оформленні угоди в нотаріуса покупець пише заяву, що він не має права власності на житло і не набував його раніше (не приватизовував, не успадковував, не отримував у дар, не купував частку в спільному майні подружжя).

До заяви додаються відомість з Державного реєстру речових прав на нерухоме майно про відсутність зареєстрованих прав власності на житло, а також дані про невикористання житлових чеків для приватизації.

Документом, що підтверджує невикористання житлових чеків для приватизації державного житлового фонду, є довідки з міських, районних чи сільських рад.

Якщо мова йде про особу, яка перебувала в черзі на одержання житла, то необхідно надати документ від органу, до компетенції якого належить ведення обліку "черговиків".

У Києві облік громадян, які потребують поліпшення житлових умов, здійснюють відділи обліку і розподілу житлової площі через Центри надання адміністративних послуг районних державних адміністрацій.

<div class="alert alert-info" role="alert">

Таким чином, з осені 2020 року під час нотаріального посвідчення договору купівлі-продажу нерухомого майна не потрібно надавати документальне підтвердження сплати збору на обов'язкове державне пенсійне страхування з операцій купівлі-продажу нерухомого майна за наявності заяви, відомості з держреєстру, чеку про "неприватизацію" та довідки у випадку придбання квартири "черговиком".

</div>

Процедура влаштована так, що покупцю доведеться збирати додатковий пакет документів, зате можна обійтися без звернення до суду.

### Чи можу я повернути кошти без звернення до суду, якщо купував квартиру кілька років тому?

Зворотної сили закон не має. Якщо договір купівлі-продажу нерухомого майна був підписаний до вересня 2020 року, то повернути сплачений 1% вартості нерухомості до Пенсійного фонду в разі першої купівлі можна тільки через суд.

Проте судів боятися не варто. Якщо власник нерухомості не готовий витрачати час, він може скористатися послугами юридичних сервісів, які за адекватну винагороду, до 20% від отриманих коштів, зроблять усе за нього.
